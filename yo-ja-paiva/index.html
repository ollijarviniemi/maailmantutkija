<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>5.4 Yö ja päivä - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 5: Kaikkeus</p>
                
                <h1>5.4 Yö ja päivä</h1>
            </div>
            
            <div class="section-body">
                <div class="tyokalut"><b>Tarvikkeet</b>
Siirrettävä lamppu (tasku- tai pöytälamppu).

Kaksi lautasen muotoista esinettä (esimerkiksi pahvista leikatut kiekot).

Kaksi palloa.

Kaksi laatikon muotoista esinettä.
</div>

<h3 id="ohjeet">Ohjeet</h3>

<p>Kysy lapselta: “Miksi on yö ja päivä?” Kannusta jälleen lasta arvailemaan vapaasti. Keskustelkaa yhdessä selityksistä ja miettikää niiden järkevyyttä.</p>

<p>Lapsen kanssa voi rakentaa visualisaatioita, joissa Aurinko on korvattu lampulla ja Maa ja Kuu on esitetty esineillä: pimennä huone, laita Aurinko päälle ja tutkikaa, miten se valaisee Maata ja Kuuta. Jos ja kun kappaleiden muodot eivät ole vielä selvinneet, rakennelmassa voi kokeilla erimuotoisia Maita ja Kuita (lautasia, palloja, laatikoita).</p>

<p>Liikuttakaa lamppua Maan yläpuolella kaaressa havainnollistamaan vuorokaudenaikojen vaihtelua. Älä vielä paljasta tai ota esiin ehdotusta, että oikeastaan Maa kiertää Aurinkoa, ellei lapsi itse tajua ajatella asiaa.</p>

<p>Kysymyksiä aiheen pohdintaan:</p>

<ul>
  <li>Miten yö ja päivä eroavat?</li>
  <li>Miksi yöllä on pimeämpi kuin päivällä? Miksi päivällä on niin valoisaa? Mistä valo tulee?</li>
  <li>Onko Aurinko aina samassa paikassa?</li>
  <li>Millaista reittiä Aurinko liikkuu?</li>
  <li>Mihin Aurinko menee yöksi?</li>
  <li>Miten asiat ovat eri tavalla, jos Maa ja Kuu ovat lautasia, palloja tai laatikoita?</li>
  <li>Miltä asiat näyttäisivät Kuusta katsottuna?</li>
  <li>Entä Auringosta?</li>
  <li>Ovatko vuorokaudet aina yhtä pitkiä?</li>
</ul>

<h3 id="selitys">Selitys</h3>

<p>Aurinko liikkuu taivaalla ja kiertää Maata – tai tältä ainakin näyttää. Välillä Aurinkoa ei näe, koska Maa on välissä näköesteenä: Aurinko “siirtyy piiloon” pallon, laatikon tai lautasen toiselle puolelle. Tämä selittää yön ja päivän.</p>

<p>Kuulla ei siis ole mitään tekemistä asian kanssa. Kuitenkin Kuuta tarkastelemalla voi todeta, että Kuu ei ole laatikon muotoinen, joten Maakaan tuskin on. Olemalla vielä tarkempi voi huomata, että lautasenkaan muotoinen Kuu ei oikein toimi: tällöin Aurinkoa, Maata ja Kuuta olisi vaikea asetella niin, että Maasta näkisi puolikuun. Sen sijaan pallon muotoisella Maalla ja Kuulla tämä onnistuu helposti. Näyttäisi siis siltä, että Maa on pallo!</p>

<p>On kuitenkin monia selityksiä sille, <em>miksi</em> Aurinko valaisee eri osia Maasta eri aikoihin:</p>

<ul>
  <li>Aurinko liikkuu ja kiertää Maata</li>
  <li>Maa liikkuu ja kiertää Aurinkoa</li>
  <li>Maapallo pyörii itsensä ympäri</li>
  <li>…ja näiden erinäiset yhdistelmät</li>
</ul>

<p>Pelkästään vuorokaudenaikoja miettimällä on vaikea sanoa, mikä näistä pätee, mutta on jo hyvä saavutus huomata, että vaihtoehtoja on useampia. Keksimistä helpottaa, jos irrottautuu Maa-keskeisestä maailmankuvasta ja miettii, miltä asiat näyttävät Auringosta tai Kuusta katsottuna. Jos vuorokaudenajat selittyisivät Auringon kiertämisellä Maan ympäri, niin taskulamppu-Auringosta katsottuna näyttäisi siltä, että Maa on aina samassa kohdassa, mutta se pyörii itsensä ympäri. Jos ja kun taas Aurinko on enemmän kuin hehkulamppu, joka valaisee kaikkiin suuntiin, niin tämä avaa mahdollisen selityksen siitä, että Maa liikkuu ja kiertää Aurinkoa.</p>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/kuu/">← 5.3 Kuu</a>
                
            </div>
            
            <div class="nav-chapter">
                <a href="/kaikkeus/">Luku 5: Kaikkeus</a>
            </div>
            
            <div class="nav-next">
                
                <a href="/kesa-ja-talvi/">5.5 Kesä ja talvi →</a>
                
            </div>
        </div>
    </footer>
    
</body>
</html>
