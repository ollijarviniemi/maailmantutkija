<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>4.4 Oikean maailman epävarmuutta - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 4: Epävarmuus ja todennäköisyydet</p>
                
                <h1>4.4 Oikean maailman epävarmuutta</h1>
            </div>
            
            <div class="section-body">
                <p>Tässä osiossa lapsi pääsee harjoittelemaan todennäköisyyksien ja epävarmuuden käsittelyä oikeassa maailmassa.</p>

<div class="tyokalut"><b>Tarvikkeet</b>
Kynä ja paperia.

Mielikuvitusta.
</div>

<h3 id="ohjeet">Ohjeet</h3>

<p>Idea on seuraava:</p>

<ol>
  <li>Vanhempi (tai lapsi!) keksii jonkin väitteen.</li>
  <li>Vanhempi ilmoittaa väitteelle jotkin kertoimet (samaan tapaan kuin viime osiossa).</li>
  <li>Lapsi päättää, veikkaako hän väitteen puolesta vai vastaan.</li>
</ol>

<p>Väitteet voivat olla mitä tahansa, joista myöhemmin selviää, pätevätkö ne vai ei. Viime osioissa väitteet koskivat keinotekoisia tilanteita värikkäiden palikoiden kanssa, mutta samaa periaatetta voi soveltaa laajemminkin. Alla on esimerkkejä, mutta keksi myös juuri omalle lapselle sopivia väitteitä. Kiinnitä erityisesti huomiota, jos lapsi tuntuu uskovan jotakin eri tavalla kuin sinä.</p>

<p>Pisteistä voi jälleen pitää kirjaa, ja niitä voi halutessaan muuttaa pieniksi palkinnoiksi (kuten mustikoiksi).</p>

<p>Tässä kirjassa ei ole valmiita ohjeita siihen, millaiset kertoimet kuhunkin tilanteeseen kuuluu asettaa. Kertoimien asettamiseen voi suhtautua kahdella tavalla.</p>

<p>Yksi tapa on pedagoginen. Vanhempi voi tarkoituksella tarjota kertoimia, joissa yksi vaihtoehto on selvästi parempi kuin toinen ja tarkkailla, valitseeko lapsi kyseisen vaihtoehdon. Näin saa luotua lapselle tilanteita, joissa on jotakin hoksattavaa.</p>

<p>Toinen tapa on kilpailullinen. Vanhempi voi tarjota niin tasapainoiset kertoimet kuin pystyy, eli sellaiset kertoimet, joilla vanhempi pitää molempia vaihtoehtoja yhtä hyvinä. Lapsi valitsee joko “kyllä”- tai “ei”-puolen, ja vanhemmalle jää toinen puoli. Ideana on, että lapsi on lähtökohtaisesti etulyöntiasemassa, koska hän saa päättää puolen, ja vanhempi yrittää minimoida tappionsa.</p>

<p>On suositeltavaa aloittaa pedagogisella lähestymistavalla ja tarjota lapselle “helppoja paikkoja”, jotta hän saa ideasta kiinni. Suosi erityisesti helposti hahmotettavia suhteita, kuten $1 : 1$, $1 : 2$ ja $1 : 3$. Myöhemmin lapsen varttuessa ja kehittyessä voi esittää tiukempia tarjouksia, joissa vanhempaan nähden “plussan puolelle” pääsemiseksi lapsen täytyy miettiä tarkemmin.</p>

<p>Kodissa voi olla vihko, johon pidetään kirjaa pisteistä ja josta nähdään, kumpi saa pitkällä aikavälillä enemmän pisteitä.</p>

<p>Tässä on inspiraationa monenlaisia eri väitteitä. Myös liitteiden väitteisiin ja tarinoihin voi ottaa mukaan kertoimien tarjoamista.</p>

<p><strong>Kategoria 1: koe- ja mittaustulokset.</strong></p>

<ol>
  <li>Tämä esine on painavampi kuin tuo esine.</li>
  <li>Esine painaa yli X grammaa.</li>
  <li>Narunpätkä on yli X senttimetriä pitkä.</li>
  <li>Esine on yli X senttimetriä pitkä.</li>
  <li>Kävelymatka on yli X askelta.</li>
  <li>Kävelymatka vie yli X minuuttia.</li>
  <li>Kahden äänimerkin välinen aika on yli X sekuntia.</li>
  <li>Astian tilavuus on yli X desilitraa.</li>
  <li>Ulkona on yli X astetta</li>
  <li>Paljon muotoja sisältävässä kuvassa on yli X muotoa.</li>
</ol>

<p><strong>Kategoria 2: havaintoja luonnosta ja ympäristöstä.</strong></p>

<ol start="11">
<li>Ulkona sataa tämän päivän aikana.</li>
<li>Ulkona ukkostaa tämän viikon aikana.</li>
<li>Sataa vielä tunninkin päästä.</li>
<li>Näen tällä viikolla ulkona jonkin eläimen (mutta lintuja ja koiria ei lasketa).</li>
<li>Näen tällä viikolla ulkona jonkin kasvilajin, jota en ole nähnyt aiemmin.</li>
<li>Näen tällä viikolla sateenkaaren.</li>
<li>Näen tällä viikolla täysikuun.</li>
<li>Joku tulee sisään seuraavan tunnin aikana.</li>
<li>Ikkunasta näkee pyöräilijän seuraavan kahden minuutin aikana.</li>
<li>Talon ohi ajaa vähintään kymmenen autoa seuraavan kolmen minuutin aikana.</li>
</ol>

<p><strong>Kategoria 3: havaintoja ihmisistä ja yhteiskunnasta.</strong></p>

<ol start="21">
<li>Kauppaan mennessä siellä on ainakin kymmenen asiakasta.</li>
<li>Kaupassa ostokset maksavat yli kolmekymmentä euroa.</li>
<li>Löydän kaupasta ruoan, joka on myyty loppuun.</li>
<li>Löydän kaupasta vihanneksen, jota en ole syönyt aiemmin.</li>
<li>Bussi tulee ajoissa pysäkille.</li>
<li>Bussiin noustessa siellä on ainakin kymmenen matkustajaa.</li>
<li>Näen tänään lentokoneen taivaalla.</li>
<li>Näen tällä viikolla ulkona suuren tapahtuman, jossa on paljon ihmisiä.</li>
<li>Näen tällä viikolla rakennustyömaan tai rakennuksen, jota remontoidaan.</li>
<li>Näen tällä viikolla ilmoituksen poikkeusaikatauluista.</li>
</ol>

<p><strong>Kategoria 4: suorituksia ja tehtäviä.</strong></p>

<p>Näissä pitää varoa, ettei lapsi veikkaa epäonnistumisen puolesta ja sitten pyri tarkoituksella epäonnistumaan!</p>

<ol start="31">
<li>Saan tästä heitettyä pallon pussiin kolmen ensimmäisen yrityksen sisällä.</li>
<li>Saan heitettyä pallon ainakin läheisen puun luo.</li>
<li>Saan tästä hypättyä tasajalkaa ilman vauhtia tuohon.</li>
<li>Pystyn seisomaan silmät kiinni yhdellä jalalla puoli minuuttia.</li>
<li>Ehdin juoksemaan talon ympäri alle 30 sekunnissa.</li>
<li>Saan koottua palikoista viidessä minuutissa puolen metrin korkuisen tornin.</li>
<li>Pystyn kirjoittamaan kaikki aakkoset paperille minuutin aikana.</li>
<li>Jos pelataan kymmenen kierrosta kivi, paperi ja sakset -peliä vanhemman kanssa, niin voitan enemmän kuin vanhempi.</li>
<li>Pystyn olemaan minuutin nauramatta, vaikka vanhempi koittaa naurattaa.</li>
<li>Saan arvattua, minkä luvun väliltä 1-5 vanhempi on kirjoittanut paperille.</li>
</ol>

<p><strong>Kategoria 5: itsestä.</strong></p>

<p>Nämä väitteet eivät välttämättä ole jokaisen lapsen makuun, mutta niitä voi harkita ja kokeilla.</p>

<ol start="41">
<li>Nauran tänään.</li>
<li>Opin jotakin uutta tänään.</li>
<li>Näen yöllä unta, jonka muistan vielä aamulla.</li>
<li>Muistan viikon päästä, mitä söin tänään iltapalaksi. (Kirjaa iltapala paperille.)</li>
<li>Tykkään uudesta ruoasta, jos maistan sitä.</li>
<li>Pidän tuosta kirjasta, jos aloitan sen lukemisen.</li>
<li>Jos syön, niin minulle tulee parempi mieli.</li>
<li>Jos käydään ulkona, niin minulle tulee parempi mieli.</li>
<li>Jos valvon myöhään, niin huomenna väsyttää ja tarvitsen päiväunet.</li>
<li>Jos istun alas ja mietin viisi minuuttia, keksin uuden ajatuksen.</li>
</ol>

<p><strong>Kategoria 6: vanhemmasta.</strong></p>

<p>Vanhempi tietysti tietää näihin kysymyksiin vastaukset. Tästä huolimatta vanhempi voi tarjota kertoimia niin, että lapselle tulee mielenkiintoisia valintoja ja pohdintaa. Yritä olla olematta liian helposti luettava!</p>

<ol start="51">
<li>Vanhemmalta on joskus murtunut luu.</li>
<li>Vanhempi muistaa asioita, joita hän on tehnyt lapsena.</li>
<li>Vanhempi on joskus valvonut 24 tuntia putkeen.</li>
<li>Vanhempi on kirjoittanut kirjan.</li>
<li>Vanhempi on ollut televisiossa.</li>
<li>Vanhempi on juossut kymmenen kilometrin matkan.</li>
<li>Vanhempi on joskus huijannut jotakuta.</li>
<li>Vanhempi on kaatunut polkupyörällä.</li>
<li>Vanhempi on saanut koulussa jälki-istuntoa.</li>
<li>Vanhempi on oppinut tällä viikolla jotakin uutta.</li>
</ol>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/paatospeli/">← 4.3 Päätöspeli</a>
                
            </div>
            
            <div class="nav-chapter">
                <a href="/epavarmuus-ja-todennakoisyydet/">Luku 4: Epävarmuus ja todennäköisyydet</a>
            </div>
            
            <div class="nav-next">
                
                <a href="/kaikkeus/">Luku 5: Kaikkeus →</a>
                
            </div>
        </div>
    </footer>
    
</body>
</html>
