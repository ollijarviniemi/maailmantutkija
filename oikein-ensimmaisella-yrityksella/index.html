<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>14.4 Oikein ensimmäisellä yrityksellä - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 14: Metakognitio</p>
                
                <h1>14.4 Oikein ensimmäisellä yrityksellä</h1>
            </div>
            
            <div class="section-body">
                <div class="tyokalut"><b>Tarvikkeet</b>
Rakennuspalikoita.
 
Taskulamppu ja peili.

Vesipullo, gramman tarkkuinen vaaka ja mitta-astia.

Kynää ja paperia.
</div>

<p>Kerro lapselle, että aiot antaa hänelle tehtäviä, joissa hänen on tarkoitus onnistua ensimmäisellä yrityksellään. Lapselle annetaan vapaasti aikaa valmistautua, mutta sitten kun varsinainen suoritus aloitetaan, sen tulee onnistua kertaheitolla. Varoita lasta, että tehtävät ovat haastavia, joten tarkka suunnittelu on oleellista.</p>

<p>Myös vanhempi voi kokeilla näitä haasteita. Näin vanhempikin pääsee huomaamaan tehtävien olevan yllättävän haastavia. Epäonnistuminen voi myös harmittaa lasta vähemmän, jos huomaa, että tehtävät ovat aikuisillekin vaikeita.</p>

<p><strong>Aktiviteetti 1: sokkokävely</strong></p>

<p>Valitse huoneesta aloitus- ja lopetuspaikka. Kerro lapselle, että hänen tavoitteensa on kävellä alusta loppuun silmät kiinni ilman, että hän koskee mihinkään tavaroihin. Valitse melko yksinkertainen reitti, jossa on yksi tai jopa kaksi käännöstä ja hyvin tilaa liikkua.</p>

<p>Lapsi saa valmistautua esimerkiksi kävelemällä reittiä silmät auki, laskemalla askeleita ja tunnistamalla vaikeita kohtia. Harjoitellessa ei kuitenkaan saa kävellä silmät kiinni, peittää silmiä käsillä tai muuta vastaavaa.</p>

<p>Kun lapsi kokee olevansa valmis, suoritus alkaa. Vanhemman on hyvä olla paikalla seuraamassa suoritusta. (Varo kuitenkaan pitämästä ääniä, jotka voivat kertoa lapselle jotakin hänen sijainnistaan.)</p>

<p><strong>Aktiviteetti 2: tekstin lukeminen</strong></p>

<p>Valitse jostakin kirjasta sivun mittainen pätkä tekstiä. Kerro lapselle, että hänen tavoitteensa on lukea teksti ääneen takeltelematta puheessaan kertaakaan. Hieman epäselvä lausuminen tai väärät sanapainot ovat hyväksyttäviä, mutta jos sanan joutuu toistamaan tai puhe muuten keskeytyy tahattomasti, niin suoritus epäonnistuu.</p>

<p>Lapsi saa valmistautua lukemalla tekstiä mielessään niin pitkään kuin hän haluaa. Harjoitellessa ei kuitenkaan saa lukea ääneen. (Ei haittaa, jos lukiessa huulet liikkuvat mukana, mutta varsinaista puhetta ei saa kuulua.)</p>

<p>Kun lapsi kokee olevansa valmis, suoritus alkaa.</p>

<p><strong>Aktiviteetti 3: palikkatorni</strong></p>

<p>Kerää kasa rakennuspalikoita ja anna ne lapselle. Lapsen tavoitteena on rakentaa niistä torni tai rakennelma, jonka korkeus saavuttaa jonkin rajan (esimerkiksi 10 palikan korkeuden). Varmista etukäteen, että palikoita on riittävästi muttei ylenpalttisesti tehtävän ratkomiseen.</p>

<p>Haasteena on, että lapsen pitää laittaa palikat paikoilleen yksitellen, ja sitten kun palikka on asetettu paikoilleen, sitä ei saa enää liikuttaa (ei edes tökkimällä sitä toisella palikalla).</p>

<p>Valmistautuessaan lapsi saa pohtia erilaisia tapoja rakentaa korkea rakennelma ja tutkia palikoita, mutta palikoilla ei saa rakentaa ennen suorituksen aloittamista.</p>

<p>Suoritus epäonnistuu, jos palikat loppuvat kesken tai jos rakennelma romahtaa. Suoritus onnistuu, jos haluttu korkeus saavutettiin.</p>

<p><strong>Aktiviteetti 4: lampun suuntaaminen</strong></p>

<p>Tässä tehtävässä lapsen tavoitteena on asetella taskulamppu niin, että se heijastaa peilin kautta valon tiettyyn kohtaan. Suunnittele etukäteen, mihin lamppu, peili ja päätepiste asetetaan ja varmista kokeilemalla, että lampulla tosiaan saa valaistua päätepisteen. Lopuksi siirrä ja käännä lamppua, jottei se ole valmiiksi oikeassa paikassa ja kulmassa.</p>

<p>Selitä sitten lapselle tehtävän säännöt: “Tavoitteesi on asetella tämä taskulamppu niin, että osuessaan tuohon peiliin se valaisee tämän kohdan täällä. Haasteena on kuitenkin, että lampun saa laittaa päälle vasta lopuksi: sitten kun lamppu laitetaan päälle, valon pitää heti osua haluttuun kohtaan. Sinun pitää siis asetella lamppu oikealla tavalla ilman, että saat laittaa lamppua päälle. Onnistuaksesi tässä saat käyttää haluamiasi kodin työkaluja ja tehdä mittauksia ennen lampun päälle laittamista.”</p>

<p>Peiliä ei saa siirtää kokeen aikana. Siihen saa kuitenkin koskea: esimerkiksi teipin ja narun yhdistelmät saattavat olla hyödyllisiä.</p>

<p>Päätepisteen voi merkitä seinään teipatulla paperinpalalla, johon on piirretty maalitaulu. Suoritus hyväksytään, jos taskulampusta syntyvän valoympyrän keskipiste osuu maalitaulun sisälle.</p>

<p><strong>Aktiviteetti 5: pullon kelluttaminen</strong></p>

<p>Varmista etukäteen, että vesipullo on sellainen, että se uppoaa ollessaan täysi (ja kelluu ollessaan tyhjä). Kookas termospullo tai muu tiheä, raskas pullo on erityisen hyvä koetta varten.</p>

<p>Lapsen tehtävä on täyttää pulloon sopiva määrä vettä niin, että pullo “nipin napin kelluu”: pullon tulee kellua, mutta kun siihen on lisätty puoli desiä (50 ml) vettä, sen tulee upota.</p>

<p>Lapsi saa käyttää vaakaa, mitta-astioita ja muita haluamiaan välineitä. Hän saa esimerkiksi täyttää pullon vedellä ja mitata sen painon tai selvittää sen tilavuutta mittauksilla. Varmista etukäteen, että kodista löytyy sopivat työkalut ja ne ovat lapsen saatavilla.</p>

<p>Sääntönä on, että vesipulloa ei saa laittaa veteen, ellei se ole täpötäynnä tai täysin tyhjä – muutenhan vastauksen voisi selvittää vain kokeilemalla.</p>

<p>Lopuksi kun lapsi on valmis, hän saa täyttää vesipullon haluamaansa pisteeseen. Mitatkaa vaa’alla vesipullon paino tässä kohtaa. Sitten testataan, kelluuko se. Jos kelluu, pulloon lisätään puoli desiä vettä niin, että vaa’alla uusi lukema on 50 grammaa aiempaa korkeampi. Painakaa pullo veden alle. Jos pullo pysyy veden alla, lapsi on onnistunut tehtävässä.</p>

<h3 id="selitys">Selitys</h3>

<p>Monissa asioissa onnistuminen perustuu kokeilemiseen ja epäonnistumisten kautta oppimiseen. Onkin paljon vaikeampaa, jos yritystä ja erehdystä ei pääse soveltamaan, vaan tehtävä pitää saada kerralla oikein. Tositilanteessa tulee helposti vastaan yllätyksiä ja haasteita, joilta ei osannut etukäteen varautua.</p>

<p>Keskustelkaa suorituksen jälkeen, millaiset jutut yllättivät: Oliko tehtävä helpompi vai vaikeampi kuin odotti? Millainen suunnittelu vaikuttaa jälkikäteen ajateltuna olleen hyödyllistä? Entä minkälaisia puutteita suunnittelussa oli?</p>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/virheet-ja-aarimmainen-luotettavuus/">← 14.3 Virheet ja äärimmäinen luotettavuus</a>
                
            </div>
            
            <div class="nav-chapter">
                <a href="/metakognitio/">Luku 14: Metakognitio</a>
            </div>
            
            <div class="nav-next">
                
            </div>
        </div>
    </footer>
    
</body>
</html>
