<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>2.2 Tilavuus - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 2: Mittaaminen</p>
                
                <h1>2.2 Tilavuus</h1>
            </div>
            
            <div class="section-body">
                <div class="tyokalut"><b>Tarvikkeet</b>
Paljon purkkeja, mukeja, kulhoja, kauhoja ja astioita.
</div>

<h3 id="valmistelu">Valmistelu</h3>

<p>Kokoa kasaan eri kokoisia ja muotoisia vedenpitäviä asioita. Voit myös etukäteen olla heittämättä pois esimerkiksi ruoanlaitossa syntyviä purkkeja, jotka sopisivat tähän tarkoitukseen: laaja valikoima on hyödyksi aktiviteetteja tehtäessä.</p>

<h3 id="ohjeet">Ohjeet</h3>

<p><strong>Aktiviteetti 1: kahden astian vertaaminen</strong></p>

<p>Näytä lapselle kahta erikokoista purkkia. Kysy lapselta: “Kumpi on suurempi? Kumpaan mahtuu enemmän asioita?” Aloita helpommista tapauksista, joissa toinen purkki on selvästi suurempi, ja siirry vaikeampiin.</p>

<p>Vertailun voi suorittaa lavuaarin äärellä täyttämällä yksi astioista vedellä ja kaatamalla veden siitä toiseen astiaan. Jos vesi mahtui, oli ensimmäinen astia pienempi. Jos taas vettä läikkyi yli, oli ensimmäinen astia suurempi. Pyydä lasta aina veikkaamaan etukäteen, mahtuuko kaikki vesi, kun veden kaataa. Kysy kaatamisen jälkeen, kumpi purkki oli suurempi.</p>

<p>Välillä voi olla hankalaa saada kaikki vesi osumaan kohdilleen. Suppilosta voi olla hyötyä kaatamisen helpottamiseksi.</p>

<p><strong>Aktiviteetti 2: suuruusjärjestys</strong></p>

<p>Tämän aktiviteetin ideana on saada lapsi oivaltamaan ajatus suuruusjärjestyksestä: jos ensimmäinen astia on pienempi kuin toinen astia ja toinen on pienempi kuin kolmas, niin tästä voi päätellä, että ensimmäinen on pienempi kuin kolmas.</p>

<p>Valmistelu: Kerää kokoon muutama suunnilleen samankokoinen purkki ja selvitä etukäteen niiden suuruusjärjestys.</p>

<p>Valitse järjestyksestä sitten kolme purkkia $1$, $2$ ja $3$, joista $1$ on pienin ja $3$ on suurin. Näytä lapselle purkkeja $1$ ja $2$ ja pyydä häntä veikkaamaan, kumpi niistä on suurempi. Tarkistakaa vastaus vertaamalla kuten aiemmin. Ota sitten esiin astia $3$ ja kysy lapselta, kumpi on suurempi: astia $2$ vai astia $3$. Tarkistakaa vastaus jälleen vertaamalla.</p>

<p>Kysy sitten, kumpi on suurempi: astia $1$ vai astia $3$.</p>

<p>Toistakaa koe eri kolmikoilla.</p>

<p><strong>Aktiviteetti 3: suuruusjärjestyksen selvittäminen</strong></p>

<p>Anna lapselle muutama erilainen purkki. Jotkin niistä voivat olla silminnähden erisuuruisia, joidenkin taas on hyvä olla melko samansuuruisia.</p>

<p>Pyydä lasta selvittämään mittausten avulla purkkien suuruusjärjestys. Auta lasta tarvittaessa esittämällä sopivia kysymyksiä: “Kumpi näistä purkeista on suurempi?” “Onko tämä suurin purkki?” “Mihin kohtaan järjestystä tämä purkki tulee?”</p>

<p><strong>Aktiviteetti 4: tilavuuden arvioiminen</strong></p>

<p>Näytä lapselle, että astioiden tilavuutta voi vertailla myös toisella tavalla. Täytä pienemmän astian vedellä ja kaada se suurempaan astiaan. Toista tämä niin monta kertaa, että suurempi astia on täynnä.</p>

<p>Tuo sitten lapselle aina näytille kaksi purkkia. Pyydä lasta arvaamaan etukäteen, montako kertaa pienemmän astian vesi mahtuu suurempaan. Arvioi myös itse. Tämän jälkeen mitatkaa ja laskekaa.</p>

<p>Voit lopuksi myös näyttää lapselle mitta-astian ja selittää, miten sitä käytetään. Ota kuitenkin huomioon, että mitta-astioiden yksiköt ovat sellaisia, että monien asioiden tilavuus on suuri luku.</p>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/pituus/">← 2.1 Pituus</a>
                
            </div>
            
            <div class="nav-chapter">
                <a href="/mittaaminen/">Luku 2: Mittaaminen</a>
            </div>
            
            <div class="nav-next">
                
                <a href="/paino/">2.3 Paino →</a>
                
            </div>
        </div>
    </footer>
    
</body>
</html>
