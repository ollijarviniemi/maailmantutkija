<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>1.4 Jakolasku - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 1: Luvut ja laskeminen</p>
                
                <h1>1.4 Jakolasku</h1>
            </div>
            
            <div class="section-body">
                <p><a id="sec:jakolasku"></a></p>

<div class="tyokalut"><b>Tarvikkeet</b>
Paljon samanlaisia asioita (esim. mustikoita, viinirypäleitä, paperiliittimiä tai paperinpaloja).

Kulhoja tai mukeja.

Näköesteitä.

Kynää ja paperia.
</div>

<h3 id="ohjeet">Ohjeet</h3>

<p><strong>Aktiviteetti 0: kertolasku</strong></p>

<p>Aseta pöydälle muutama kulho. Laita jokaiseen kulhoon yhtä monta mustikkaa. Kerro lapselle, että kulhoissa on sama määrä mustikoita. Näytä hänelle yhden kulhon sisältö, mutta älä anna hänen nähdä muiden kulhojen sisälle. Kysy lapselta, montako mustikkaa kulhoissa on yhteensä. Tarkistakaa vastaus laskemalla.</p>

<p>Vaihtele kulhojen määrää ja yhdessä kulhossa olevien mustikoiden määrää.</p>

<p><strong>Aktiviteetti 1: tasan jakaminen</strong></p>

<p>Aseta pöydälle kulhoja ja mustikoita. Pyydä lasta jakamaan mustikat tasan kulhoihin.</p>

<p>Aloita määristä, joilla jako menee tasan. Kysy lapselta etukäteen, osaako hän arvata, montako mustikkaa kussakin kulhossa tulee lopussa olemaan. (Voit asettaa mustikat niin, että niiden määrä on helppo laskea.)</p>

<p>Siirry sitten määriin, joilla jako ei mene tasan ja jotkin mustikat jäävät yli. Kysy taas lapselta etukäteen, montako mustikkaa kulhoissa tulee olemaan ja montako mustikkaa tulee jäämään yli.</p>

<p><strong>Aktiviteetti 2: jakajien määrä</strong></p>

<p>Laita pöydälle riviin monta kulhoa. Lapsen tulee asettua niin, ettei hän näe kulhojen sisälle.</p>

<p>Näytä sitten lapselle kasa mustikoita. Anna hänen laskea mustikoiden määrä. Sano, että aiot laittaa mustikoita joihinkin (muttet kaikkiin) pöydän kulhoihin niin, että näihin kulhoihin tulee yhtä monta mustikkaa. Lapsen tulee laittaa täksi aikaa silmät kiinni, jottei hän näe, mihin kulhoihin laitetaan mustikoita ja mihin ei.</p>

<p>Seuraavaksi lapsi saa avata silmänsä. Näytä lapselle yhden kulhon sisältö. Kysy sitten, moneenko kulhoon laitoit mustikat.</p>

<p><strong>Aktiviteetti 3: yhteinen jakaja</strong></p>

<p>Laita pöydälle yhteen kasaan mustikoita ja toiseen kasaan viinirypäleitä. Kerro lapselle, että hänen tulee jakaa ne johonkin määrään kulhoja niin, että jokaiseen kulhoon tulee yhtä paljon mustikoita ja yhtä paljon viinirypäleitä. (Esimerkiksi jos mustikoita on $8$ ja viinirypäleitä on $12$, kulhoja voisi olla $2$ tai $4$.) Kulhoja pitää olla yli yksi.</p>

<p>Voit lisähaasteena pyytää suurinta tällaista määrää kulhoja (suurin yhteinen tekijä). Voit myös antaa esimerkin, jossa mikään määrä kulhoja ei kelpaa, kuten 7 mustikkaa ja 10 viinirypälettä.</p>

<p><strong>Aktiviteetti 4: yhteinen jaettava</strong></p>

<p>Laita pöydälle yhteen riviin kulhoja ja toiseen mukeja. Kysy lapselta, mikä on sellainen määrä mustikoita, että ne jakautuvat tasan sekä kulhoihin että mukeihin. Pyydä häntä kokoamaan tällainen määrä mustikoita. Esimerkiksi jos kulhoja on $4$ ja mukeja $5$, mustikoita voisi olla $20$.</p>

<p>Voit lisähaasteena pyytää häntä keksimään pienimmän tällaisen määrän mustikoita (pienin yhteinen jaettava).</p>

<p><strong>Aktiviteetti 5: poistopeli</strong></p>

<p>Laita pöydälle jokin määrä mustikoita. Sano lapselle, että pelaatte peliä, jossa mustikkakasasta saa vuorollaan poistaa yhden tai kaksi mustikkaa. Viimeisen tai viimeiset mustikat poistanut pelaaja voittaa. Kysy lapselta, haluaako hän aloittaa vai aloitatko sinä. Pelatkaa pelejä ensin pienemmillä määrillä ja siirtykää suurempiin.</p>

<p>Parhaalla strategialla voitto määräytyy sen perusteella, onko mustikoiden määrä vuoron alkaessa jaollinen kolmella. Jos ei ole, niin kannattaa aina poistaa mustikoita niin, että jäljelle jäävä määrä on kolmella jaollinen. Tällä tavalla voi varmistaa voittonsa. Lapsi saattaa keksiä tämän itse, kun hän pelaa riittävästi – älä paljasta sitä!</p>

<p>Voitte myös muuttaa sääntöjä niin, että kasasta saa poistaa enintään kolme, neljä tai viisi mustikkaa. Näihin toimii samanlainen voittostrategia, mutta nyt neljällä, viidellä tai kuudella jaollisuudella.</p>

<p>(Pelistä voi myös kokeilla versioita, joissa kasasta saa poistaa esimerkiksi $1, 2$ tai $5$ mustikkaa kerrallaan. Nämä versiot eivät enää liity niin suoraan jakolaskuun, mutta ne toimivat lisäharjoituksena lukuihin, vähennyslaskuun ja strategisointiin.)</p>

<p><strong>Aktiviteetti 6: salaisten mustikoiden peli</strong></p>

<p>Valitse jokin määrä mustikoita. Pidä se salassa. Lapsi saa vuorollaan tehdä yhden kahdesta asiasta:</p>

<ul>
  <li>Lapsi sanoo ääneen kulhomäärän. Kerro lapselle, saako mustikat jaettua kulhoihin tasan vai ei. Jos ei, kerro, montako mustikkaa jää yli. (Esimerkki: mustikoita on $23$ ja lapsi sanoo $5$. Kerro, että taso ei mene tasan, vaan mustikoita jää $3$ yli.)</li>
  <li>Lapsi arvaa, montako mustikkaa vanhemmalla on.</li>
</ul>

<p>Lapsen tavoitteena on veikata vastaus oikein mahdollisimman pienellä määrällä vuoroja.</p>

<p>Aloita pienemmillä määrillä mustikoita ja siirry suurempiin. Peli vaikeutuu, kun mustikoita on enemmän.</p>

<p>Kun lapsi keksii, että pelin voi voittaa helposti sanomalla “tuhat”, voit onnitella lasta oveluudesta ja alkaa rajoittamaan lapsen sanoman luvun suuruutta. Voit rajata, että lapsi ei saa sanoa kymmentä suurempaa kulhomäärää.</p>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/maarien-arvioiminen/">← 1.3 Määrien arvioiminen</a>
                
            </div>
            
            <div class="nav-chapter">
                <a href="/luvut-ja-laskeminen/">Luku 1: Luvut ja laskeminen</a>
            </div>
            
            <div class="nav-next">
                
                <a href="/isojen-lukujen-laskutoimitukset/">1.5 Isojen lukujen laskutoimitukset →</a>
                
            </div>
        </div>
    </footer>
    
</body>
</html>
