<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>6.3 Miksi käydään kauppaa? - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 6: Kaupankäynti</p>
                
                <h1>6.3 Miksi käydään kauppaa?</h1>
            </div>
            
            <div class="section-body">
                <h3 id="ohjeet">Ohjeet</h3>

<p>Keskustele lapsen kanssa kaupankäynnistä ja sen hyödyistä. Miksei jokainen vain tee itse kaikkea, mitä tarvitsee? Alla on apukysymyksiä ja esimerkkikeskusteluja.</p>

<ul>
  <li>Millaisia asioita ihmiset vaihtavat keskenään?</li>
  <li>Millaisissa tilanteissa ihmiset vaihtavat asioita keskenään?</li>
  <li>Miksi ihmiset vaihtavat asioita?</li>
  <li>Mitä tapahtuisi, jos rahaa ei olisi?</li>
  <li>Mitä tapahtuisi, jos mitään vaihtokauppaa ei saisi tehdä?</li>
</ul>

<p><strong>Esimerkkikeskustelu 1: pääoma</strong></p>

<p><em>Vanhempi:</em> Mitä kaupasta saa?</p>

<p><em>Lapsi:</em> Ruokaa!</p>

<p><em>Vanhempi:</em> Mitä pitää antaa tilalle?</p>

<p><em>Lapsi:</em> Rahaa!</p>

<p><em>Vanhempi:</em> Mistä rahaa saa?</p>

<p><em>Lapsi:</em> Töistä!</p>

<p><em>Vanhempi:</em> Hyvä. Minä käyn töissä, saan rahaa, ja sitten ostan ruokaa. Mutta jos haluan ruokaa, niin miksi en tee sitä vain suoraan? Sehän on monimutkaisempaa ensin tehdä muita töitä ja sitten rahalla ostaa ruokaa kaupasta.</p>

<p><em>Lapsi:</em> Öö.</p>

<p><em>Vanhempi:</em> Mitä tarvitaan, jotta voi tehdä ruokaa?</p>

<p><em>Lapsi:</em> Maatila!</p>

<p><em>Vanhempi:</em> Hyvä. Mitä kaikkea maatilalla on, mitä meillä ei ole?</p>

<p><em>Lapsi:</em> Eläimiä! Ja pelto.</p>

<p><em>Vanhempi:</em> Hyvä. Siellä on myös ruokaa eläimille, traktoreita ja rakennuksia. Voitaisiinko me alkaa tekemään ruokaa?</p>

<p><em>Lapsi:</em> Joo, hankitaan eläimiä!</p>

<p><em>Vanhempi:</em> Niin, se vaatisi eläimiä ja muuta. Sehän olisi iso projekti! On helpompaa ostaa ruokaa niiltä, joilla on jo valmiiksi eläimiä ja pelto ja traktoreita ja rakennuksia. Silloin kaikilla ei tarvitse olla maatilaa.</p>

<p><strong>Esimerkkikeskustelu 2: monet tarpeet</strong></p>

<p><em>Vanhempi:</em> Miksi ihmiset ostavat ruokaa kaupasta, eikä vain tee ruokaa itse?</p>

<p><em>Lapsi:</em> Tarvitaan maatila!</p>

<p><em>Vanhempi:</em> Kyllä, hyvä. Mutta entä ne, joilla on maatila? Käyvätkö he kaupassa?</p>

<p><em>Lapsi:</em> Joo!</p>

<p><em>Vanhempi:</em> Mitä he ostavat kaupasta?</p>

<p><em>Lapsi:</em> Leluja.</p>

<p><em>Vanhempi:</em> Hyvä! Vaikka on maatila, niin on silti paljon asioita, mitä ei voi tehdä itse. Kaupassa on myös paljon erilaisia ruokia, kun yhdellä maatilalla tehdään vain vähän eri ruokia.</p>

<p><strong>Esimerkkikeskustelu 3: vaihtelevat tuotantoprosessit</strong></p>

<p><em>Vanhempi:</em> Miksi maatiloilla tehdään vain vähän eri ruokia? Miksei kaikki maatilat tee kaikkia ruokia?</p>

<p><em>Lapsi:</em> Öö. Ruokia on niin paljon!</p>

<p><em>Vanhempi:</em> Mutta maatilat tekevät paljon ruokaa! Miksi ne tekevät sata kiloa tomaattia, eikä sataa eri ruokaa kilon verran: kilo appelsiineja, kilo banaaneja, kilo leipää, kilo perunaa, …</p>

<p><em>Lapsi:</em> Öö</p>

<p><em>Vanhempi:</em> Sehän olisi aika vaikeaa tehdä niin montaa eri ruokaa, eikö?</p>

<p><em>Lapsi:</em> Joo.</p>

<p><em>Vanhempi:</em> Miksi se on niin vaikeaa?</p>

<p><em>Lapsi:</em> Eri ruoat vaativat eri asioita.</p>

<p><em>Vanhempi:</em> Millaisia asioita?</p>

<p><em>Lapsi:</em> Eri siemeniä.</p>

<p><em>Vanhempi:</em> Hyvä, entä muita?</p>

<p><em>Lapsi:</em> Niitä pitää hoitaa eri tavalla.</p>

<p><em>Vanhempi:</em> Hyvä. Appelsiinit ja perunat ovat ihan erilaisia. Appelsiini kasvaa puussa, peruna maassa. Appelsiini vaatii todella lämpimän sään, peruna pärjää viileämmässäkin. Appelsiini ei kasva Suomessa, peruna kasvaa. Niitä kannattaa siksi kasvattaa erikseen ja eri paikoissa.</p>

<p><strong>Esimerkkikeskustelu 4: ammatillinen erikoistuminen</strong></p>

<p><em>Vanhempi:</em> Miksi eri ihmiset tekevät eri töitä? Miksei sama henkilö voi toimia maanviljelijänä, opettajana, lääkärinä ja autonkorjaajana?</p>

<p><em>Lapsi:</em> Ei ehdi tehdä kaikkea.</p>

<p><em>Vanhempi:</em> Entä jos vaihtaa työtään ja tekee jokaista vain vähän? Maanantaina toimii maanviljelijänä, tiistaina opettajana, keskiviikkona lääkärinä, …</p>

<p><em>Lapsi:</em> Öö.</p>

<p><em>Vanhempi:</em> Mitä pitää tehdä, jotta voi ryhtyä lääkäriksi?</p>

<p><em>Lapsi:</em> Pitää käydä koulua.</p>

<p><em>Vanhempi:</em> Mitä siellä koulussa tehdään?</p>

<p><em>Lapsi:</em> Opitaan, mitä lääkärin pitää tietää.</p>

<p><em>Vanhempi:</em> Hyvä, kuten lääkkeitä ja sairauksia. Eli miksi olisi vaikeaa olla maanviljelijä, opettaja, lääkäri ja autonkorjaaja?</p>

<p><em>Lapsi:</em> Pitäisi opetella tosi paljon asioita.</p>

<p><em>Vanhempi:</em> Kyllä vain! On helpompaa, kun yksi ihminen opettelee lääkärin jutut, toinen opettajan ja kolmas autonkorjaajan.</p>

<h3 id="selitys">Selitys</h3>

<p>On hyvin monia syitä sille, miksi ihmiset käyvät keskenään kauppaa sen sijaan, että he tekisivät vain kaiken itse. Esimerkiksi:</p>

<ol>
  <li>Monet tuotteet ja palvelut vaativat pääomaa. Ruoka vaatii maatilan. Autonkorjaus vaatii työkaluja. (Keskustelu 1)</li>
  <li>Ihmiset haluavat monenlaisia eri tuotteita ja palveluita. Vaikka joku pystyy tuottamaan joitakin itse, hän haluaa silti muitakin. (Keskustelu 2)</li>
  <li>Yhden ihmisen ei ole järkevää tai mahdollista tehdä montaa eri juttua itse. Kaikkea ruokaa ei voi kasvattaa samassa paikassa. (Keskustelu 3.)</li>
  <li>Eri työt vaativat eri tietoja ja taitoja. Työssä voi kehittyä tekemällä. On parempi, että eri ihmiset erikoistuvat eri asioihin. (Keskustelu 4.)</li>
  <li>Asioiden tekeminen vaatii aikaa. Ruoan teossa kestää yksi satokausi. Jos haluaa jotakin nopeasti, on nopeampaa ostaa se joltakulta.</li>
  <li>Asiat tehostuvat, kun niitä tekee paljon kerralla. Tuplasti isomman pellon hoitaminen voi olla vähemmän kuin tuplasti työtä ja vaatia vähemmän kuin tuplasti pääomaa. Esimerkiksi kun puimuri on hankittu, se on suuren osan ajasta käyttämättä.</li>
  <li>Joku voi tutkia asioita ja kertoa löydöistä muille, jolloin kaikkien ei tarvitse tutkia ja keksiä asioita itse.</li>
  <li>Ihmisten on vaikea keskittyä ja hoitaa montaa asiaa samalla. Olisi vaikea olla eri viikonpäivinä töissä maanviljelijänä, opettajana, autonkorjaajana, lääkärinä ja taloustieteilijänä, vaikka periaatteessa osaisikin kaikki tarvittavat taidot.</li>
  <li>Ihmiset eivät voi liikkua välittömästi paikasta toiseen. Appelsiinien ja perunoiden kasvatus on hyvä jättää eri ihmisille.</li>
  <li>Eri ihmisten luonteisiin ja taitoihin sopii erilaiset työtehtävät.</li>
  <li>Jos omalle sadolle käy huonosti, voi ostaa ruokaa muilta (tai ostaa etukäteen vakuutuksen).</li>
  <li>Eri ihmiset tykkäävät eri asioista.</li>
  <li>Joissakin asioissa tarvitaan useampi käsi ja ihminen samaan aikaan paikalle. Rekalla on helpompi peruuttaa, kun joku on viittomassa, paljonko tilaa on jäljellä.</li>
  <li>Joissakin asioissa tarvitaan, että on joku aina päivystämässä ja valppaana. Ihmisten pitää nukkua ja levätä, joten heidän täytyy vuorotella.</li>
</ol>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/rahan-rooli/">← 6.2 Rahan rooli</a>
                
            </div>
            
            <div class="nav-chapter">
                <a href="/kaupankaynti/">Luku 6: Kaupankäynti</a>
            </div>
            
            <div class="nav-next">
                
                <a href="/ohjelmoinnin-alkeet/">Luku 7: Ohjelmoinnin alkeet →</a>
                
            </div>
        </div>
    </footer>
    
</body>
</html>
