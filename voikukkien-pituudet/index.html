<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>9.1 Voikukkien pituudet - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 9: Evoluutio</p>
                
                <h1>9.1 Voikukkien pituudet</h1>
            </div>
            
            <div class="section-body">
                <div class="tyokalut"><b>Tarvikkeet</b>
Alue, jolta löytyy kymmeniä tai satoja voikukkia.

Mittanauha.

Kynä ja paperia.
</div>

<h3 id="ohjeet">Ohjeet</h3>

<p>Menkää alueelle, jossa on paljon voikukkia. Kysy lapselta, miten voikukat eroavat toisistaan. Keskustelkaa aiheesta rauhassa.</p>

<p>Ehdota sitten, että mittaatte voikukkien pituuksia. Näin voi selvittää, kuinka pitkiä kukat yleensä ovat ja kuinka paljon niiden pituudet vaihtelevat. Pitäkää paperilla kirjaa pituuksista. Kysy lapselta, mitä mittaamisessa kannattaa ottaa huomioon.</p>

<p>Kun mittauksia on tehty riittävästi (esim. 20-50 voikukkaa), voitte alkaa tutkimaan tuloksia tarkemmin. Tulokset on hyvä järjestää pienimmästä suurimpaan tarkastelun helpottamiseksi.</p>

<p>Kannusta lasta tekemään huomioita tuloksista. Hyviä kysymyksiä ovat esimerkiksi:</p>

<ul>
  <li>Kuinka pitkä on pisin kukka? Entä lyhin?</li>
  <li>Kuinka pitkä on “keskimmäisin” kukka?</li>
  <li>Kuinka paljon kukkien pituudet vaihtelevat?</li>
  <li>Kuinka suuri osa kukista on vähintään X senttimetriä pitkiä?</li>
  <li>Kuinka pitkä kukan täytyy olla, jotta se on pisimmässä neljänneksessä kukkia? Entä lyhimmässä neljänneksessä?</li>
</ul>

<p>Pituuksia voi myös havainnollistaa pylväsdiagrammilla.</p>

<p>Toistakaa koe jossakin toisessa paikassa. Jos mahdollista, valitse sellainen paikka, jossa on hieman erilaiset olosuhteet. Selvittäkää, onko kukkien pituuksissa eroa. Jos eroa on, lapsi voi miettiä, mistä erot johtuvat ja miten eri selityksistä voisi varmistua.</p>

<h3 id="selitys">Selitys</h3>

<p>Kasvit ovat keskenään erilaisia: vaikka tutkisi pelkästään samalla alueella kasvavia voikukkia, on niidenkin pituuksissa eroja.</p>

<p>Pituuseroja voi selvittää mittaamalla joidenkin kukkien pituudet. Tulokset on hyvä kirjata paperille, jotta ne on helppo muistaa ja niitä pystyy tutkimaan helposti. Kirjoittaminen on hyödyllinen työkalu!</p>

<p>Mittauksessa on muutama asia, jotka on hyvä ottaa huomioon. On tärkeää mitata kaikki kukat samalla tavalla. Kukkia kannattaa mitata monta, jotta saa enemmän tietoa. Lisäksi on hyvä saada edustava otos kukista eikä mitata vain esimerkiksi kaikkein pisimpiä kukkia. (Toisaalta edustavan otoksen lisäksi voi myös olla kiinnostavaa etsiä mahdollisimman pitkä tai lyhyt voikukka.)</p>

<p>Edustavan otoksen saaminen ei ole ihan helppoa. Jos vain kädellä poimii kukkia, voi helposti päätyä suosimaan pidempiä kukkia. Parempi idea on jakaa alue mielessään ruutuihin ja valita jokaisesta ruudusta satunnaisesti jokin kukka. Valintaa tehdessä voi katsoa vain kukkien varsia maantasossa, jotta kukan pituus ei pääse vaikuttamaan valintaan.</p>

<p>Jos kokeen toistaa eri paikassa, voi saada hyvin eri tuloksia. Tämä ei kuitenkaan tee tuloksista huonoja: päinvastoin, pituuserojen tutkiminen eri paikoissa olevien voikukkien välillä voi kertoa kaikenlaista siitä, mikä vaikuttaa kukkien kasvamiseen.</p>

<p>Päätelmien tekemisessä tulee kuitenkin olla varovainen: on monia eri syitä, minkä vuoksi jotkut kukat kasvavat pidemmiksi. Jos siis huomaa esimerkiksi varjossa olevien kukkien olevan lyhyempiä kuin auringossa olevien, voi taustalla olla muitakin tekijöitä kuin vain valoisuus (erilainen maaperä, veden määrä, lämpötila, ilmansaasteet tai jotakin muuta). Seuraavassa osiossa keskitytäänkin tarkemmin siihen, miten kasvien tarpeita pystyy tutkimaan.</p>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/evoluutio/">← Luku 9: Evoluutio</a>
                
            </div>
            
            <div class="nav-chapter">
                <a href="/evoluutio/">Luku 9: Evoluutio</a>
            </div>
            
            <div class="nav-next">
                
                <a href="/mita-kasvit-tarvitsevat/">9.2 Mitä kasvit tarvitsevat? →</a>
                
            </div>
        </div>
    </footer>
    
</body>
</html>
