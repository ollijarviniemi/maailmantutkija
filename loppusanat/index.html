<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Loppusanat - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <h1>Loppusanat</h1>
            </div>
            
            <div class="section-body">
                <p>Tämän kirjan näkyvin arvo on sen sadoissa konkreettisissa aktiviteeteissa ja tehtävissä. Kirjaa kirjoittaessani halusin aina lisätä vielä yhden askareen, vielä yhden esimerkin, jotta kirjan sisältö ei loppuisi kesken. Käytin pitkiä tunteja ideoimiseen, karsimiseen, kokeilemiseen ja hiomiseen, jotta ne olisivat mahdollisimman helppokäyttöisiä. Kaiken tämän tavoitteena oli tukea vanhempia ja helpottaa heitä järjestämään tällaista puuhaa lapsille.</p>

<p>Kirjan väistämätön rajallisuus johtaa kuitenkin siihen, ettei siinä pysty kuin johdattelemaan erilaisiin aiheisiin. Kirjalla oli siksi toinenkin tavoite.</p>

<p>On olemassa tietynlainen tapa katsoa maailmaa, joka saa miettimään uteliaasti, kuinka monta kerrosta taitetussa paperiarkissa tulee olemaan, kuinka painavia asiat ovat, mitä varjot ovat, kuinka suuri maailma on, miten kaupoissa riittää ruoka, mitä kasvit tarvitsevat, missä järjestyksessä eri keksinnöt keksittiin, miten suuret ihmisjoukot saa toimimaan yhteistyössä tai miten ihmiset voivat välttyä huolimattomuusvirheiltä. Tälle ei ole olemassa vakiintunutta termiä, mutta näin asennoitunutta ihmistä voisi kutsua vaikkapa maailmantutkijaksi.</p>

<p>Kirjoitin tämän kirjan siinä toivossa, että sen esimerkit pystyisivät kirkastamaan tätä perspektiiviä ja välittämään sen vanhemmalle, joka pystyy edelleen välittämään sen lapselle. Toivon, että kirjaa käyttävät vanhemmat näkevät tämän metsän puilta. Siirrä katse väistämättä epätäydellisistä aktiviteeteista niiden taustalla olevaan ideaan ja toteuta sitä tavoilla, joita en saanut mahdutettua kirjaan ja ideoilla, joita minä en tullut edes ajatelleeksi.</p>

<p>Anna lapselle narunpätkä ja katso, keksiikö hän solmimisen. Kysy lapselta, mitä osia ihmisen sisällä on. Kysy, missä päin kehoa eri aistit tapahtuvat. Kysy lapselta, missä päin kehoa ajattelu tapahtuu ja että tapahtuuko se kehossa ollenkaan. Tutkikaa kulmien vertailua, laskemista ja mittaamista. Tutkikaa pinta-alaa epäsäännöllisten pahvinpalojen ja niiden massojen kautta. Sulattakaa jäätä ja maistakaa sitä. Tutkikaa, sulaako jää nopeammin käsissä kuin pöydällä. Tutkikaa, muuttuuko rasva sulaessaan vedeksi. Kysy lapselta, missä päin maailmankarttaa hän uskoo olevansa. Selvittäkää, kuinka kaukaa erilaiset magneettirakennelmat vetävät toisia puoleensa. Kysy, miksi lusikan yksi puoli näyttää asiat oikeinpäin ja toinen puoli väärinpäin. Anna lapselle paljon sanoja kirjoitettuna lapuille ja pyydä häntä kategorisoimaan ne jollakin järkevällä tavalla. Ennustakaa eri kokoisten neliöiden lävistäjien pituuksia, kun sivujen pituudet ovat tiedossa. Tehkää samaa suorakulmaisen kolmion muotoon asetetuilla mustikoilla. Havainnollista piitä polkupyörällä, jonka renkaaseen on kiinnitetty tarra. Tutkikaa, katoaako sokeri, kun sen kaataa veteen. Ennustakaa, mitä syntyneen nesteen massalle ja tilavuudelle tapahtuu. Erotelkaa keskenään sekoitettu hiekka, pienet paperinpalat, paperiliittimet, ruokasuola ja sora toisistaan. Ennustakaa ja mitatkaa, kuinka kauan pallolla kestää pudota alas kerrostalon rappukäytävässä. Haasta lapsi piirtämään hiekkaan suuri ympyrä narun ja kepin avulla. Jakakaa lukuja tekijöihin ja johdattele lapsi keksimään alkutekijähajotelman idea. Tutkikaa binäärissä laskemista sormilla. Kysy, miten puhuminen toimii. Kysy, miksi ihmiset hikoilevat. Kysy, miksi maailmassa on suunnilleen yhtä paljon miehiä ja naisia. Kannusta lasta keksimään itse kysymyksiä ja erityisesti sellaisia, joihin vanhempikaan ei tiedä vastausta. Käykää keskusteluja, jotka saavat lapsen miettimään, miten yhteiskunnan yhteiset säännöt säädetään ja pannaan käytäntöön. Haasta lapsi ennustamaan pienemmän mittakaavan kokeiden perusteella, kuinka pitkään $20$ metrin pituisella heilurilla kestäisi heilahtaa edestakaisin. Haasta lapsi rakentamaan ämpäreistä vesikello, jolla saa mitattua pitkän aikayksikön hyvällä tarkkuudella, ja tarkistakaa tarkkuus sekuntikellolla. Haasta lapsi selvittämään puun korkeus. Keksi sääntö, jonka jotkin lukukolmikot toteuttavat ja jotkin ei, ja laita lapsi testaamaan ja arvaamaan, mikä sääntö on kyseessä. Tutkikaa hypoteesien vertailemista kahdella kulholla, joihin on laitettu eri värisiä palikoita ja joista jommastakummasta nostetaan yksitellen palikoita. Kiinnittäkää huomiota harhaanjohtavuuksiin, joita näkee oikean elämän teksteissä ja kommunikaatiossa. Pohtikaa ja selvittäkää, missä tilanteissa useamman ihmisen arvioiden keskiarvo on parempi kuin yksittäisen ihmisen ja milloin taas kannattaa luottaa parhaiten tietävän ihmisen näkemykseen. Pitäkää silmällä tilanteita, joissa yksilöillä ja yksittäisillä tahoilla on kannustin toimia yhteistä etua vastaan. Pohtikaa, mitä yhteisnoston ongelmia on olemassa ja miten maailma voisi olla erilainen, jos ne saisi ratkottua.</p>

<p>Tehkää maailman tutkimisesta tapa.</p>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
            </div>
            
            <div class="nav-chapter">
                <a href=""></a>
            </div>
            
            <div class="nav-next">
                
            </div>
        </div>
    </footer>
    
</body>
</html>
