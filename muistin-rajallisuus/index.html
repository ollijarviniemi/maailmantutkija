<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>13.1 Muistin rajallisuus - Maailmantutkija</title>
    <link rel="stylesheet" href="/styles.css">
    
    <!-- MathJax for math rendering -->
    <script type="text/javascript" async
        src="https://cdnjs.cloudflare.com/ajax/libs/mathjax/2.7.7/MathJax.js?config=TeX-MML-AM_CHTML">
    </script>
    <script type="text/x-mathjax-config">
        MathJax.Hub.Config({
            tex2jax: {
                inlineMath: [['$', '$'], ['\\(', '\\)']],
                displayMath: [['$$', '$$'], ['\\[', '\\]']],
                processEscapes: true,
                processEnvironments: true
            },
            displayAlign: "center",
            "HTML-CSS": {
                styles: {'.MathJax_Display': {"margin": 1}}
            }
        });
    </script>
</head>
<body>
    <header>
        <h1><a href="/">Maailmantutkijan kasvatuskirja</a></h1>
    </header>

    <main>
        <div class="section-content">
            <div class="section-header">
                
                <p class="chapter-info">Luku 13: Kognitio</p>
                
                <h1>13.1 Muistin rajallisuus</h1>
            </div>
            
            <div class="section-body">
                <div class="tyokalut"><b>Tarvikkeet</b>
Erilaisia esineitä.

Kynä ja paperia.

Korttipakka.
</div>

<p><strong>Aktiviteetti 1: esineet pöydällä</strong></p>

<p>Laita pöydälle kahteen joukkoon esineitä. Anna lapsen katsoa, kummassa joukossa kukin esine on. Sitten lapsen tulee kääntää selkänsä, jottei hän enää näe esineitä. Ota pöydältä yksitellen esineitä ja tuo ne lapselle nähtäväksi. Kysy häneltä, kummalla puolella esine oli. Toistakaa, kunnes kaikki esineet on käyty läpi.</p>

<p>Aloittakaa niin, että pöydällä on vain pieni määrä esineitä, esimerkiksi neljä. Siirtykää sitten hiljalleen suurempiin määriin: kasvattakaa joka kerta esineiden määrää kahdella, jotta kummassakin joukossa on yksi esine enemmän kuin aiemmin.</p>

<p>Kysy lapselta joka kerta etukäteen, uskooko hän muistavansa kaikki oikein.</p>

<p><strong>Aktiviteetti 2: numerosarjan toistaminen</strong></p>

<p>Kirjoita paperille numerosarja lapselta piilossa. Lue se sitten ääneen hitaasti ja selkeästi. Kun olet päässyt loppuun, lapsen tulee toistaa numerosarja.</p>

<p>Aloittakaa lyhyistä numerosarjoista (kolme numeroa). Ennen pidempiin sarjoihin siirtymistä kysy lapselta, kuinka pitkiä sarjoja hän uskoo pystyvänsä muistamaan.</p>

<p><strong>Aktiviteetti 3: vanhojen korttien muistaminen</strong></p>

<p>Poista korttipakasta ässät ja kuvakortit, jotta siellä on vain numerot jäljellä. Sekoita korttipakka.</p>

<p>Nosta pakasta kortteja yksitellen. Näytä nostettu kortti aina lapselle ja sitten laita se käteesi niin, että sinä näet sen ja lapsi ei. Tee tämä kahdesti, jotta kädessäsi on kaksi korttia.</p>

<p>Kysy sitten lapselta, mikä numero vanhemmassa kortissa on.  Paljasta sitten, menikö arvaus oikein. Paljastettu kortti asetetaan sivuun. Tämän jälkeen pakasta nostetaan taas uusi kortti, joka näytetään ensin lapselle ja sitten laitetaan käteen uusimmaksi kortiksi. Kysy taas lapselta, mikä numero vanhemmassa kortissa on.  Lapsen tulee siis aina muistaa, mikä kortti nostettiin ennen nykyistä korttia.</p>

<p>Toistakaa tätä nopeahkolla tahdilla siihen asti, että pakka on saatu loppuun. Varmista kuitenkin aina, että lapsi näkee helposti uuden kortin. Varo, ettei sormi peitä kortissa lukevaa numeroa.</p>

<p>Kokeilkaa myös versiota, jossa kädessä on kahden kortin sijasta kolme korttia. Tällöin lapsen täytyy muistaa kauemmas menneisyyteen. Jos lapsi onnistuu vielä kolmellakin kortilla, kokeilkaa neljää korttia.</p>

<h3 id="selitys">Selitys</h3>

<p>Ihmisten muisti on rajallinen ja epätäydellinen: vaikka jonkin asian on nähnyt ja tiennyt, sitä ei myöhemmin aina muista. Välillä ihminen tietää, että on unohtanut. Välillä taas ihminen luulee muistavansa, mutta muistaakin väärin.</p>

<p>Muisti toimii eri tavalla eri tilanteissa. Yli kymmenenkin esineen sijainnit voi muistaa, kun taas vanhojen korttien muistaminen on vaikeaa jo kolmella tai neljällä kortilla.</p>

<p>Vaikka muisti onkin rajallinen, ihmiset muistavat paljon eri asioita: ihmisten nimiä, miltä ihmiset näyttävät, kodin huonekalujen sijainteja, pitkiä reittejä paikasta toiseen ja niin edelleen. Voit kysyä lapselta, mistä tämä ero johtuu: miksi numerosarjat tai kortit olivat niin vaikeita muistaa, vaikka lapsi muistaa kymmenien eri huonekalujen ja esineiden sijainnit kotona?</p>

<p>Muistia voi myös kehittää harjoittelemalla ja erilaisilla muistitekniikoilla.</p>

            </div>
        </div>
    </main>

    
    <footer>
        <div class="section-navigation">
            <div class="nav-prev">
                
                <a href="/kognitio/">← Luku 13: Kognitio</a>
                
            </div>
            
            <div class="nav-chapter">
                <a href="/kognitio/">Luku 13: Kognitio</a>
            </div>
            
            <div class="nav-next">
                
                <a href="/lisamietinnan-hyoty/">13.2 Lisämietinnän hyöty →</a>
                
            </div>
        </div>
    </footer>
    
</body>
</html>
